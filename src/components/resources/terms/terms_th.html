<!DOCTYPE HTML PUBLIC "-//W3C//DTD HTML 4.01 Transitional//EN"
"http://www.w3.org/TR/html4/loose.dtd">
<html DIR="LTR">
<head>
<meta http-equiv="Content-Type" content="text/html; charset=utf-8">
<meta name="viewport" content="initial-scale=1.0">
<title>ข้อกำหนดในการให้บริการของ Google Chrome</title>
<style>
body { font-family:Arial; font-size:13px; }
h2 { font-size:1em; margin-top:0 }
</style>
</head>

<body>
<h2>ข้อกำหนดในการให้บริการของ Google Chrome</h2>
<p>ข้อกำหนดในการให้บริการนี้จะมีผลบังคับกับโค้ดสั่งการของ Google Chrome ซอร์สโค้ดของ Google Chrome มีให้ฟรีภายใต้สัญญาอนุญาตซอฟต์แวร์แบบโอเพนซอร์สที่ chrome://credits</p>
<p><strong>1. ความสัมพันธ์ระหว่างคุณกับ Google</strong></p>
<p>1.1 การใช้ผลิตภัณฑ์ ซอฟต์แวร์ บริการ และเว็บไซต์ของ Google (ซึ่งเรียกรวมกันว่า “บริการ” ในเอกสารนี้และไม่รวมบริการใดๆ ที่ Google มอบให้แก่คุณภายใต้ข้อตกลงที่เขียนขึ้นเป็นลายลักษณ์อักษรแยกต่างหาก) จะอยู่ภายใต้เงื่อนไขของข้อตกลงทางกฎหมายระหว่างคุณและ Google “Google” หมายถึง Google Inc. ซึ่งมีสำนักงานใหญ่ตั้งอยู่ที่ 1600 Amphitheatre Parkway, Mountain View, CA 94043, United States เอกสารนี้อธิบายถึงการจัดทำข้อตกลงและระบุเงื่อนไขบางอย่างของข้อตกลงดังกล่าว</p>
<p>1.2 ข้อตกลงระหว่างคุณกับ Google จะรวมถึงข้อกำหนดในการให้บริการที่ระบุอยู่ในเอกสารนี้เป็นอย่างน้อยเสมอ เว้นแต่จะตกลงโดยเขียนขึ้นเป็นลายลักษณ์อักษรไว้เป็นอย่างอื่นกับ Google ซึ่งต่อไปนี้จะเรียกว่า “ข้อกำหนดทั่วไป” สัญญาอนุญาตซอฟต์แวร์แบบโอเพนซอร์สสำหรับซอร์สโค้ดของ Google Chrome จะถือเป็นข้อตกลงที่ซอร์สโค้ดเขียนขึ้นเป็นลายลักษณ์อักษรแยกต่างหาก สำหรับขอบเขตที่จำกัดซึ่งสัญญาอนุญาตแบบโอเพนซอร์สมีผลแทนข้อกำหนดทั่วไปเหล่านี้อย่างชัดแจ้ง ใบอนุญาตแบบโอเพนซอร์สจะมีผลบังคับกับข้อตกลงของคุณกับ Google ในการใช้ Google Chrome หรือองค์ประกอบที่มีอยู่ซึ่งกำหนดไว้ของ Google Chrome</p>
<p>1.3 ข้อตกลงระหว่างคุณกับ Google จะรวมถึงข้อกำหนดที่ระบุไว้ด้านล่างในข้อกำหนดในการให้บริการเพิ่มเติมของ Google Chrome และข้อกำหนดของประกาศทางกฎหมายใดๆ ที่มีผลบังคับของบริการนี้ นอกเหนือจากข้อกำหนดทั่วไป ซึ่งต่อไปนี้จะเรียกว่า “ข้อกำหนดเพิ่มเติม” ในกรณีที่ข้อกำหนดเพิ่มเติมมีผลบังคับใช้กับบริการหนึ่งบริการใด คุณจะสามารถเข้าถึงข้อกำหนดดังกล่าวเพื่ออ่านภายใน หรือโดยผ่านการใช้บริการนั้น</p>
<p>1.4 ข้อกำหนดทั่วไป รวมทั้งข้อกำหนดเพิ่มเติม เป็นส่วนประกอบของข้อตกลงที่มีผลผูกพันตามกฎหมายระหว่างคุณและ Google เกี่ยวกับการใช้บริการของคุณ เป็นเรื่องสำคัญที่คุณจะต้องอ่านข้อกำหนดเหล่านี้อย่างถี่ถ้วน ข้อตกลงทางกฎหมายดังกล่าวต่อไปนี้จะรวมเรียกว่า “ข้อกำหนด”</p>
<p>1.5 หากมีความขัดแย้งใดๆ ระหว่างข้อกำหนดเพิ่มเติมกับข้อกำหนดทั่วไป ข้อกำหนดเพิ่มเติมจะมีผลบังคับสำหรับบริการนั้น</p>
<p><strong>2. การยอมรับข้อกำหนด</strong></p>
<p>2.1 ในการใช้บริการ คุณจะต้องยอมรับข้อกำหนดก่อน มิฉะนั้น คุณจะไม่สามารถใช้บริการได้</p>
<p>2.2 คุณสามารถยอมรับข้อกำหนดได้โดย:</p>
<p>(ก) คลิกเพื่อยอมรับหรือเห็นด้วยกับข้อกำหนด โดย Google จะจัดเตรียมตัวเลือกนี้ไว้ให้คุณในอินเทอร์เฟซผู้ใช้สำหรับบริการใดๆ หรือ</p>
<p>(ข) โดยการใช้บริการจริง ในกรณีนี้ คุณเข้าใจและยอมรับว่า Google จะถือว่าการใช้บริการของคุณเป็นการยอมรับข้อกำหนดนับจากจุดนั้นเป็นต้นไป</p>
<p><strong>3. ภาษาของข้อกำหนด</strong></p>
<p>3.1 ในกรณีที่ Google ได้จัดเตรียมฉบับแปลของข้อกำหนดภาษาอังกฤษไว้ให้คุณ คุณยอมรับว่าฉบับแปลนั้นจัดเตรียมไว้ให้คุณเพื่อความสะดวกเท่านั้น และข้อกำหนดฉบับภาษาอังกฤษจะมีผลบังคับสำหรับความสัมพันธ์ระหว่างคุณกับ Google</p>
<p>3.2 หากมีความขัดแย้งใดๆ ระหว่างข้อกำหนดฉบับภาษาอังกฤษและฉบับแปล ฉบับภาษาอังกฤษจะมีผลบังคับ</p>
<p><strong>4. การให้บริการโดย Google</strong></p>
<p>4.1 Google มีบริษัทย่อยและนิติบุคคลในเครือทั่วโลก (“บริษัทย่อยและบริษัทในเครือ”) บางครั้ง บริษัทเหล่านี้จะให้บริการแก่คุณในนามของ Google คุณยินยอมและยอมรับว่าบริษัทย่อยและบริษัทในเครือจะมีสิทธิ์ให้บริการแก่คุณ</p>
<p>4.2 Google มีการสร้างสรรค์สิ่งใหม่ๆ อย่างต่อเนื่องเพื่อมอบประสบการณ์ที่ดีที่สุดเท่าที่จะเป็นไปได้แก่ผู้ใช้ คุณยินยอมและยอมรับว่ารูปแบบและลักษณะของบริการที่ Google ให้ อาจมีการเปลี่ยนแปลงเป็นระยะๆ โดยไม่ต้องแจ้งให้ทราบล่วงหน้า</p>
<p>4.3 ในฐานะส่วนหนึ่งของการสร้างสรรค์สิ่งใหม่อย่างต่อเนื่องดังกล่าว คุณยินยอมและยอมรับว่า Google อาจหยุด (เป็นการถาวรหรือชั่วคราว) ให้บริการ (หรือคุณลักษณะใดๆ ภายในบริการ) แก่คุณหรือแก่ผู้ใช้โดยทั่วไป ภายใต้การพิจารณาของ Google แต่เพียงผู้เดียว โดยไม่ต้องแจ้งให้ทราบล่วงหน้า คุณอาจหยุดใช้บริการเมื่อใดก็ได้ คุณไม่จำเป็นต้องแจ้งให้ Google ทราบอย่างชัดเจนเมื่อคุณหยุดใช้บริการ</p>
<p>4.4 คุณยินยอมและยอมรับว่า หาก Google ปิดการเข้าถึงบัญชีของคุณ คุณอาจถูกป้องกันไม่ให้เข้าถึงบริการ รายละเอียดบัญชีของคุณ หรือไฟล์ใดๆ หรือเนื้อหาอื่นๆ ที่อยู่ในบัญชีของคุณ</p>
<p><strong>5. การใช้บริการโดยคุณ</strong></p>
<p>5.1 คุณยอมรับว่าจะใช้บริการนี้เพื่อวัตถุประสงค์ที่ได้รับอนุญาตตาม (ก) ข้อกำหนดและ (ข) กฎหมาย ข้อบังคับ หรือหลักปฏิบัติที่เป็นที่ยอมรับโดยทั่วไป หรือหลักเกณฑ์ที่เกี่ยวข้องใดๆ ในเขตอำนาจศาลที่เกี่ยวข้อง (รวมถึงกฎหมายเกี่ยวกับการส่งออกข้อมูลหรือซอฟต์แวร์ไปยังและจากสหรัฐอเมริกาหรือประเทศอื่นๆ ที่เกี่ยวข้อง)</p>
<p>5.2 คุณยอมรับว่าคุณจะไม่มีส่วนร่วมในกิจกรรมใดๆ ที่ขัดขวางหรือรบกวนบริการ (หรือเซิร์ฟเวอร์และเครือข่ายที่เชื่อมต่อกับบริการ)</p>
<p>5.3 คุณยอมรับว่าคุณจะไม่ทำสำเนา คัดลอก ทำซ้ำ ขาย แลกเปลี่ยน หรือขายต่อบริการเพื่อวัตถุประสงค์ใดๆ เว้นแต่คุณจะได้รับอนุญาตให้ดำเนินการดังกล่าวเป็นกรณีเฉพาะตามข้อตกลงแยกต่างหากกับ Google</p>
<p>5.4 คุณยอมรับว่าคุณเป็นผู้รับผิดชอบแต่เพียงผู้เดียว (และ Google ไม่มีส่วนรับผิดชอบต่อคุณหรือต่อบุคคลที่สามใดๆ) สำหรับการละเมิดภาระผูกพันภายใต้ข้อกำหนดและผลลัพธ์ (รวมถึงความสูญเสียหรือความเสียหายที่ Google อาจได้รับ) ของการละเมิดดังกล่าว</p>
<p><strong>6. ความเป็นส่วนตัวและข้อมูลส่วนบุคคลของคุณ</strong></p>
<p>6.1 สำหรับข้อมูลเกี่ยวกับหลักปฏิบัติในการปกป้องข้อมูลของ Google โปรดอ่านนโยบายส่วนบุคคลของ Google ที่ http://www.google.com/privacy.html และที่ http://www.google.com/chrome/intl/th/privacy.html นโยบายนี้อธิบายถึงการปฏิบัติต่อข้อมูลส่วนบุคคลและปกป้องความเป็นส่วนตัวของคุณโดย Google เมื่อคุณใช้บริการ</p>
<p>6.2 คุณตกลงว่าจะใช้ข้อมูลของคุณตามนโยบายส่วนบุคคลของ Google</p>
<p><strong>7. เนื้อหาในบริการ</strong></p>
<p>7.1 คุณเข้าใจดีว่าข้อมูลทั้งหมด (เช่น ไฟล์ข้อมูล ข้อความลายลักษณ์อักษร ซอฟต์แวร์คอมพิวเตอร์ ดนตรี ไฟล์เสียง หรือเสียงอื่นๆ ภาพถ่าย วิดีโอ หรือรูปภาพอื่นๆ) ซึ่งคุณอาจมีสิทธิ์เข้าถึงโดยเป็นส่วนหนึ่งของบริการหรือโดยผ่านการใช้บริการ เป็นความรับผิดชอบของบุคคลที่สร้างเนื้อหาดังกล่าวแต่เพียงผู้เดียว ข้อมูลดังกล่าวทั้งหมดต่อไปนี้จะเรียกว่า “เนื้อหา”</p>
<p>7.2 คุณควรทราบว่าเนื้อหาที่นำเสนอต่อคุณโดยเป็นส่วนหนึ่งของบริการ ซึ่งรวมถึงแต่ไม่จำกัดเพียงโฆษณาในบริการและเนื้อหาที่มีผู้สนับสนุนภายในบริการ อาจได้รับการคุ้มครองโดยสิทธิ์ในทรัพย์สินทางปัญญาที่เป็นของผู้สนับสนุนหรือผู้โฆษณาที่ให้เนื้อหานั้นแก่ Google (หรือโดยบุคคลหรือบริษัทอื่นในนามของพวกเขา) ห้ามมิให้เปลี่ยนแปลงแก้ไข เช่า ให้เช่า ให้ยืม ขาย แจกจ่าย หรือสร้างผลงานต่อเนื่องโดยอาศัยเนื้อหาดังกล่าว (ไม่ว่าจะทั้งหมดหรือบางส่วน) เว้นแต่คุณจะได้รับแจ้งจาก Google หรือจากเจ้าของเนื้อหานั้นให้ดำเนินการดังกล่าวได้ ตามข้อตกลงแยกต่างหาก</p>
<p>7.3 Google ขอสงวนสิทธิ์ (แต่จะไม่มีภาระผูกพัน) ในการคัดกรอง ตรวจทาน ทำเครื่องหมาย กรอง เปลี่ยนแปลงแก้ไข ปฏิเสธ หรือลบเนื้อหาใดๆ ออกจากบริการใดๆ สำหรับบริการบางอย่าง Google อาจจัดเตรียมเครื่องมือในการกรองเนื้อหาทางเพศอย่างชัดเจน เครื่องมือดังกล่าวรวมถึงการตั้งค่ากำหนด SafeSearch (ดูที่ https://support.google.com/websearch/answer/510) นอกจากนี้ ยังมีบริการและซอฟต์แวร์ที่เผยแพร่ในเชิงพาณิชย์ ซึ่งจำกัดการเข้าถึงเนื้อหาที่คุณอาจพบว่าไม่เหมาะสม</p>
<p>7.4 คุณเข้าใจดีว่าในการใช้บริการ คุณอาจพบกับเนื้อหาที่ก่อให้เกิดความไม่พอใจ ไม่เหมาะสม หรือหยาบคาย และคุณใช้บริการภายใต้ความเสี่ยงของตนเอง</p>
<p>7.5 คุณยอมรับว่าคุณเป็นผู้รับผิดชอบแต่เพียงผู้เดียว (และ Google ไม่มีส่วนรับผิดชอบต่อคุณหรือต่อบุคคลที่สามใดๆ) สำหรับเนื้อหาที่คุณสร้าง ส่ง หรือแสดง ในระหว่างที่ใช้บริการและผลลัพธ์ของการกระทำของคุณ (รวมถึงความสูญเสียหรือความเสียหายที่ Google อาจได้รับ) จากการดำเนินการดังกล่าว</p>
<p><strong>8. กรรมสิทธิ์</strong></p>
<p>8.1 คุณยินยอมและยอมรับว่า Google (หรือผู้ให้อนุญาตแก่ Google) เป็นเจ้าของสิทธิ์ตามกฎหมาย กรรมสิทธิ์ และผลประโยชน์ทั้งหมดในบริการ รวมถึงสิทธิ์ในทรัพย์สินทางปัญญาใดๆ ที่มีอยู่ในบริการ (ไม่ว่าสิทธิ์เหล่านั้นจะได้รับการจดทะเบียนไว้หรือไม่ก็ตาม และไม่ว่าสิทธิ์เหล่านั้นอาจมีอยู่ ณ ที่ใดในโลกก็ตาม)</p>
<p>8.2 ไม่มีส่วนใดในข้อกำหนดนี้ที่ให้สิทธิ์แก่คุณในการใช้ชื่อทางการค้า เครื่องหมายการค้า เครื่องหมายการบริการ ตราสัญลักษณ์ ชื่อโดเมน และคุณลักษณะอื่นๆ ที่เป็นตราสินค้าของ Google เว้นแต่คุณจะได้ตกลงไว้เป็นอย่างอื่นโดยเขียนเป็นลายลักษณ์อักษรกับ Google</p>
<p>8.3 หากคุณได้รับสิทธิ์อย่างชัดแจ้งให้ใช้คุณลักษณะของตราสินค้าใดๆ ดังกล่าว ตามข้อตกลงที่เขียนเป็นลายลักษณ์อักษรแยกต่างหากกับ Google คุณยอมรับว่าการใช้คุณลักษณะดังกล่าวของคุณจะเป็นไปตามข้อตกลงนั้น บทบัญญัติที่เกี่ยวข้องใดๆ ของข้อกำหนดนี้ และหลักเกณฑ์การใช้คุณลักษณะที่เป็นตราสินค้าของ Google ตามที่มีการอัปเดตเป็นระยะๆ คุณสามารถอ่านหลักเกณฑ์ดังกล่าวทางออนไลน์ได้ที่ http://www.google.co.th/permissions/guidelines.html (หรือ URL อื่นที่ Google อาจจัดเตรียมไว้เพื่อวัตถุประสงค์นี้เป็นระยะๆ)</p>
<p>8.4 Google ยินยอมและยอมรับว่า Google ไม่ได้รับสิทธิ์ กรรมสิทธิ์ หรือผลประโยชน์ใดๆ จากคุณ (หรือผู้ให้อนุญาตแก่คุณ) ภายใต้ข้อกำหนดนี้ สำหรับเนื้อหาใดๆ ที่คุณส่ง โพสต์ ส่งผ่าน หรือแสดงบนหรือโดยผ่านบริการ รวมถึงสิทธิ์ในทรัพย์สินทางปัญญาใดๆ ที่มีอยู่ในเนื้อหานั้น (ไม่ว่าสิทธิ์เหล่านั้นจะได้รับการจดทะเบียนไว้หรือไม่ก็ตาม และไม่ว่าสิทธิ์เหล่านั้นอาจมีอยู่ ณ ที่ใดในโลกก็ตาม) คุณยอมรับว่าคุณต้องรับผิดชอบในการปกป้องและบังคับใช้สิทธิ์เหล่านั้น และ Google ไม่มีภาระผูกพันในการดำเนินการดังกล่าวในนามของคุณ เว้นแต่คุณจะได้ตกลงไว้เป็นอย่างอื่นโดยเขียนเป็นลายลักษณ์อักษรกับ Google</p>
<p>8.5 คุณยอมรับว่าคุณจะไม่นำออก ปิดบัง หรือแก้ไขประกาศเกี่ยวกับกรรมสิทธิ์ใดๆ (รวมถึงประกาศเกี่ยวกับลิขสิทธิ์และเครื่องหมายการค้า) ซึ่งอาจแนบหรือมีอยู่ภายในบริการ</p>
<p>8.6 คุณยอมรับว่าในการใช้บริการ คุณจะไม่ใช้เครื่องหมายการค้า เครื่องหมายการบริการ ชื่อทางการค้า ตราสัญลักษณ์ของบริษัทหรือองค์กรใดๆ ในลักษณะที่มีเจตนาจะก่อให้เกิดความสับสนเกี่ยวกับเจ้าของหรือผู้ใช้ที่ได้รับอนุญาตของเครื่องหมาย ชื่อ หรือตราสัญลักษณ์ดังกล่าว เว้นแต่คุณจะได้รับอนุญาตอย่างชัดแจ้งให้ดำเนินการดังกล่าวเป็นลายลักษณ์อักษรจาก Google</p>
<p><strong>9. สัญญาอนุญาตจาก Google</strong></p>
<p>9.1 Google ให้สัญญาอนุญาตส่วนบุคคลทั่วโลก ซึ่งไม่จำกัดและไม่สามารถโอนสิทธิ์ได้ โดยปราศจากค่ากรรมสิทธิ์ แก่คุณในการใช้ซอฟต์แวร์ที่ Google จัดเตรียมให้โดยเป็นส่วนหนึ่งของบริการที่ Google มอบให้แก่คุณ (ซึ่งต่อไปนี้จะเรียกว่า “ซอฟต์แวร์”) สัญญาอนุญาตนี้มีวัตถุประสงค์เพื่อให้คุณสามารถใช้และเพลิดเพลินกับคุณประโยชน์ของบริการตามที่ Google จัดเตรียมไว้ให้ ในลักษณะที่ข้อกำหนดนี้อนุญาตเท่านั้น</p>
<p>9.2 ภายใต้เงื่อนไขของวรรค 1.2 คุณต้องไม่ (และต้องไม่อนุญาตให้บุคคลอื่นใด) คัดลอก แก้ไข สร้างผลงานต่อเนื่อง ย้อนกระบวนการผลิต แยกส่วนประกอบ หรือพยายามแยกรหัสที่มาของซอฟต์แวร์หรือส่วนหนึ่งส่วนใดในลักษณะอื่นใด เว้นแต่จะกฎหมายจะอนุญาตหรือกำหนดไว้อย่างชัดแจ้ง หรือเว้นแต่คุณจะได้รับหนังสือแจ้งเป็นกรณีเฉพาะจาก Google ให้ดำเนินการดังกล่าวได้</p>
<p>9.3 ภายใต้เงื่อนไขของวรรค 1.2 คุณไม่สามารถโอน (หรือให้อนุญาตช่วง) สิทธิ์ในการใช้ซอฟต์แวร์ ให้ผลประโยชน์ในหลักประกันที่มีต่อสิทธิ์ในการใช้ซอฟต์แวร์ หรือโอนส่วนหนึ่งส่วนใดของสิทธิ์ในการใช้ซอฟต์แวร์ของคุณในลักษณะอื่น เว้นแต่ Google จะอนุญาตเป็นลายลักษณ์อักษรให้คุณดำเนินการดังกล่าวได้เป็นกรณีเฉพาะ</p>
<p><strong>10. สัญญาอนุญาตให้ใช้เนื้อหาจากคุณ</strong></p>
<p>10.1 คุณรักษาไว้ซึ่งลิขสิทธิ์และสิทธิ์อื่นใดที่คุณมีอยู่แล้วในเนื้อหาที่คุณส่ง โพสต์ หรือแสดงบนหรือผ่านบริการนี้</p>
<p><strong>11. การอัปเดตซอฟต์แวร์</strong></p>
<p>11.1 ซอฟต์แวร์ที่คุณใช้อาจดาวน์โหลดและติดตั้งการอัปเดตจาก Google โดยอัตโนมัติเป็นระยะๆ การอัปเดตเหล่านี้ออกแบบมาเพื่อปรับปรุง เพิ่มประสิทธิภาพ และพัฒนาบริการให้ดียิ่งขึ้น และอาจอยู่ในรูปของการแก้ไขข้อบกพร่อง ฟังก์ชันที่ปรับปรุงใหม่ โมดูลซอฟต์แวร์ใหม่ และเวอร์ชันใหม่ คุณตกลงที่จะรับการอัปเดตดังกล่าว (และอนุญาตให้ Google จัดส่งการอัปเดตเหล่านี้ถึงคุณ) โดยเป็นส่วนหนึ่งของการใช้บริการ</p>
<p><strong>12. การสิ้นสุดความสัมพันธ์ระหว่างคุณกับ Google</strong></p>
<p>12.1 ข้อกำหนดนี้จะยังคงมีผลบังคับใช้อย่างต่อเนื่อง จนกว่าจะถูกยกเลิกโดยคุณหรือ Google ตามที่กำหนดไว้ด้านล่างนี้</p>
<p>12.2 Google อาจยกเลิกข้อตกลงทางกฎหมายกับคุณเมื่อใดก็ได้ในกรณีต่อไปนี้:</p>
<p>(ก) คุณได้ละเมิดบทบัญญัติใดๆ ของข้อกำหนดนี้ (หรือได้กระทำการในลักษณะที่เห็นได้ชัดว่าคุณไม่ได้ตั้งใจที่จะ หรือไม่สามารถปฏิบัติตามบทบัญญัติของข้อกำหนดนี้) หรือ</p>
<p>(ข) Google จำเป็นต้องดำเนินการดังกล่าวตามกฎหมาย (ตัวอย่างเช่น ในกรณีที่การให้บริการแก่คุณเป็นเรื่องผิดกฎหมาย หรือกลายเป็นเรื่องผิดกฎหมาย) หรือ</p>
<p>(ค) พันธมิตรที่ร่วมมือกับ Google ในการเสนอบริการนี้แก่คุณได้ยกเลิกความสัมพันธ์กับ Google หรือยุติการให้บริการแก่คุณ หรือ</p>
<p>(ง) Google กำลังอยู่ระหว่างการยกเลิกการให้บริการแก่ผู้ใช้ในประเทศที่คุณพำนักอาศัยหรือที่คุณใช้บริการ หรือ</p>
<p>(จ) การให้บริการแก่คุณโดย Google เป็นเรื่องที่เป็นไปไม่ได้ในเชิงพาณิชย์อีกต่อไป ตามความเห็นของ Google</p>
<p>12.3 ไม่มีส่วนใดในวรรคนี้ที่จะมีผลกระทบต่อสิทธิ์ของ Google เกี่ยวกับการให้บริการภายใต้วรรค 4 ของข้อกำหนดนี้</p>
<p>12.4 เมื่อข้อกำหนดเหล่านี้สิ้นสุดลง สิทธิ์ ภาระผูกพัน และความรับผิดตามกฎหมายทั้งหมดที่คุณและ Google ได้รับประโยชน์จาก อยู่ภายใต้บังคับ (หรือที่ได้สะสมไว้ในระหว่างช่วงเวลาที่ข้อกำหนดนี้มีผลบังคับ) หรือที่มีการแจ้งต่ออายุอย่างต่อเนื่องโดยไม่มีกำหนด จะไม่ได้รับผลกระทบจากการสิ้นสุดนี้ และบทบัญญัติของย่อหน้า 19.7 จะยังคงมีผลบังคับใช้กับสิทธิ์ ภาระผูกพัน และความรับผิดดังกล่าวโดยไม่มีกำหนด</p>
<p><strong>13. การยกเว้นการรับประกัน</strong></p>
<p>13.1 ไม่มีส่วนใดในข้อกำหนดนี้ รวมถึงวรรค 13 และ 14 จะยกเว้นหรือจำกัดการรับประกันหรือความรับผิดของ GOOGLE สำหรับความสูญเสีย ซึ่งไม่สามารถยกเว้นหรือจำกัดได้ตามกฎหมายที่เกี่ยวข้อง เขตอำนาจศาลบางแห่งไม่อนุญาตการยกเว้นการรับประกันหรือเงื่อนไขบางอย่าง หรือการจำกัดหรือยกเว้นความรับผิดสำหรับความสูญเสียหรือความเสียหายที่เกิดจากความประมาทเลินเล่อ การละเมิดสัญญา หรือการละเมิดข้อกำหนดโดยนัย หรือความเสียหายที่เกิดขึ้นเองหรือที่เป็นผลมาจากเหตุการณ์อื่น ดังนั้น เฉพาะการจำกัดที่เป็นไปตามกฎหมายในเขตอำนาจศาลของคุณเท่านั้นที่จะมีผลบังคับใช้กับคุณ และความรับผิดของเราจะจำกัดเพียงขอบเขตสูงสุดที่กฎหมายอนุญาต</p>
<p>13.2 คุณเข้าใจอย่างชัดเจนและยอมรับว่าคุณใช้บริการนี้ภายใต้ความเสี่ยงของคุณเอง และบริการนี้มีให้ "ตามสภาพ" และ “ตามที่มีอยู่”</p>
<p>13.3 กล่าวโดยชัดเจนคือ Google บริษัทย่อยและบริษัทในเครือ และผู้ให้อนุญาต มิได้รับรองหรือรับประกันต่อคุณว่า:</p>
<p>(ก) การใช้บริการของคุณจะเป็นไปตามความต้องการของคุณ</p>
<p>(ข) การใช้บริการของคุณจะไม่มีการขัดข้อง ตรงเวลา ปลอดภัย หรือปราศจากข้อผิดพลาด</p>
<p>(ค) ข้อมูลใดๆ ที่คุณได้รับเนื่องจากการใช้บริการนี้จะมีความถูกต้องหรือเชื่อถือได้ และ</p>
<p>(ง) ข้อบกพร่องในการทำงานหรือฟังก์ชันของซอฟต์แวร์ใดๆ ที่มอบให้แก่คุณโดยเป็นส่วนหนึ่งของบริการจะได้รับการแก้ไข</p>
<p>13.4 เนื้อหาใดๆ ที่ดาวน์โหลดหรือได้มาในลักษณะอื่นโดยผ่านการใช้บริการนี้ อยู่ภายใต้การพิจารณาและความเสี่ยงของคุณเอง และคุณต้องรับผิดชอบแต่เพียงผู้เดียวสำหรับความเสียหายใดๆ ที่เกิดขึ้นกับระบบคอมพิวเตอร์ของคุณ หรืออุปกรณ์อื่น หรือการสูญหายของข้อมูล อันเกิดจากการดาวน์โหลดเนื้อหาใดๆ ดังกล่าว</p>
<p>13.5 ไม่มีคำแนะนำหรือข้อมูลใดๆ ไม่ว่าจะโดยวาจาหรือโดยลายลักษณ์อักษร ที่คุณได้รับจาก GOOGLE หรือโดยผ่านหรือจากบริการนี้ ที่จะก่อให้เกิดการรับประกันที่ไม่มีการระบุไว้อย่างชัดแจ้งในข้อกำหนดนี้</p>
<p>13.6 นอกจากนี้ GOOGLE ยังละเว้นการรับประกันและเงื่อนไขใดๆ ไม่ว่าจะโดยชัดแจ้งหรือโดยนัย ซึ่งรวมถึงแต่ไม่จำกัดเพียงการรับประกันและเงื่อนไขโดยนัยเกี่ยวกับคุณค่าการเป็นสินค้า ความเหมาะสมต่อวัตถุประสงค์อย่างหนึ่งอย่างใดโดยเฉพาะ และการไม่ละเมิดกรรมสิทธิ์</p>
<p><strong>14. ข้อจำกัดความรับผิด</strong></p>
<p>14.1 ภายใต้บทบัญญัติโดยรวมในย่อหน้า 13.1 ข้างต้น คุณเข้าใจอย่างชัดเจนและยอมรับว่า GOOGLE บริษัทย่อยและบริษัทในเครือ และผู้ให้อนุญาต จะไม่มีส่วนรับผิดต่อคุณสำหรับ:</p>
<p>(ก) ความเสียหายโดยตรง โดยอ้อม เกิดขึ้นเอง หรือเป็นกรณีพิเศษ เป็นผลจากเหตุการณ์อื่น หรือเป็นข้อยกเว้น ซึ่งอาจเกิดจากคุณ ไม่ว่าจะเนื่องจากสาเหตุใดและภายใต้ทฤษฎีความรับผิดใดๆ ทั้งนี้รวมถึงแต่ไม่จำกัดเพียง การสูญเสียกำไร (ไม่ว่าจะเกิดขึ้นโดยตรงหรือโดยอ้อม) การสูญเสียภาพลักษณ์อันดีหรือชื่อเสียงทางธุรกิจ การสูญเสียข้อมูล ค่าใช้จ่ายในการจัดหาสินค้าหรือบริการทดแทน หรือความสูญเสียที่จับต้องไม่ได้อื่นๆ</p>
<p>(ข) ความสูญเสียหรือความเสียหายใดๆ ที่อาจเกิดจากคุณ ซึ่งรวมถึงแต่ไม่จำกัดเพียงความสูญเสียหรือความเสียหายเนื่องจาก:</p>
<p>(I) การพึ่งพาความครบถ้วนสมบูรณ์ ความถูกต้อง หรือการมีอยู่ของโฆษณาใดๆ หรือเนื่องจากความสัมพันธ์หรือธุรกรรมระหว่างคุณและผู้โฆษณาหรือผู้สนับสนุนที่มีโฆษณาแสดงอยู่บนบริการนี้</p>
<p>(II) การเปลี่ยนแปลงใดๆ ที่ GOOGLE อาจกระทำต่อบริการ หรือสำหรับการสิ้นสุดการให้บริการ (หรือคุณลักษณะใดๆ ภายในบริการ) เป็นการถาวรหรือชั่วคราว</p>
<p>(III) การลบ ความเสียหาย หรือความล้มเหลวในการจัดเก็บเนื้อหาใดๆ และข้อมูลการสื่อสารอื่นๆ ที่เก็บรักษาหรือส่งโดยหรือผ่านการใช้บริการนี้</p>
<p>(IV) การที่คุณไม่ได้ให้ข้อมูลบัญชีที่ถูกต้องแก่ Google</p>
<p>(V) การที่คุณไม่สามารถรักษาความปลอดภัยและความลับของรหัสผ่านหรือรายละเอียดบัญชีของคุณ</p>
<p>14.2 ข้อจำกัดเกี่ยวกับความรับผิดของ GOOGLE ที่มีต่อคุณในย่อหน้า 14.1 ข้างต้นจะมีผลบังคับ แม้ว่า GOOGLE จะได้รับแจ้งหรือควรจะทราบถึงความเป็นไปได้ของการเกิดความสูญเสียดังกล่าวแล้วก็ตาม</p>
<p><strong>15. นโยบายลิขสิทธิ์และเครื่องหมายการค้า</strong></p>
<p>15.1 Google มีนโยบายที่จะตอบสนองต่อการแจ้งข้อกล่าวหาว่ามีการละเมิดลิขสิทธิ์ที่เป็นไปตามกฎหมายทรัพย์สินทางปัญญาระหว่างประเทศที่เกี่ยวข้อง (รวมถึงกฎหมาย Digital Millennium Copyright Act ในสหรัฐอเมริกา) และยกเลิกบัญชีของผู้ที่ละเมิดลิขสิทธิ์ซ้ำ รายละเอียดนโยบายของ Google มีอยู่ที่ http://www.google.co.th/dmca.html</p>
<p>15.2 Google กำหนดขั้นตอนปฏิบัติในการร้องเรียนเรื่องเครื่องหมายการค้าเกี่ยวกับธุรกิจโฆษณาของ Google ซึ่งมีรายละเอียดอยู่ที่ http://www.google.co.th/tm_complaint.html</p>
<p><strong>16. การโฆษณา</strong></p>
<p>16.1 บริการบางประเภทได้รับการสนับสนุนจากรายได้ค่าโฆษณา และอาจแสดงโฆษณาและการส่งเสริมการขาย โฆษณาเหล่านี้อาจมีการกำหนดเป้าหมายไปยังเนื้อหาของข้อมูลที่จัดเก็บอยู่ในบริการ การค้นหาที่กระทำผ่านบริการนี้ หรือข้อมูลอื่นๆ</p>
<p>16.2 ลักษณะ โหมด และขอบเขตของการโฆษณาโดย Google บนบริการนี้ อาจมีการเปลี่ยนแปลงโดยไม่ต้องแจ้งให้คุณทราบเป็นการเฉพาะ</p>
<p>16.3 ในการพิจารณาของ Google เพื่ออนุญาตให้คุณเข้าถึงและใช้บริการนี้ คุณยอมรับว่า Google อาจวางโฆษณาดังกล่าวไว้บนบริการได้</p>
<p><strong>17. เนื้อหาอื่นๆ</strong></p>
<p>17.1 บริการนี้อาจรวมถึงไฮเปอร์ลิงก์ไปยังเว็บไซต์ หรือเนื้อหา หรือแหล่งข้อมูลอื่นๆ Google อาจไม่สามารถควบคุมเว็บไซต์หรือแหล่งข้อมูลใดๆ ที่ให้บริการโดยบริษัทหรือบุคคลอื่นที่ไม่ใช่ Google</p>
<p>17.2 คุณยินยอมและยอมรับว่า Google ไม่มีส่วนรับผิดชอบต่อความพร้อมใช้งานของไซต์หรือแหล่งข้อมูลภายนอกใดๆ ดังกล่าว และไม่ได้รับรองโฆษณา ผลิตภัณฑ์ หรือเนื้อหาอื่นๆ ที่มีอยู่บนหรือพร้อมใช้งานจากเว็บไซต์หรือแหล่งข้อมูลดังกล่าว</p>
<p>17.3 คุณยินยอมและยอมรับว่า Google ไม่มีส่วนรับผิดต่อความสูญเสียหรือความเสียหายใดๆ ที่อาจเกิดจากคุณ โดยเป็นผลมาจากความพร้อมใช้งานของไซต์หรือแหล่งข้อมูลภายนอกดังกล่าว หรือเป็นผลมาจากการที่คุณพึ่งพาความครบถ้วนสมบูรณ์ ความถูกต้อง หรือการมีอยู่ของโฆษณา ผลิตภัณฑ์ หรือเนื้อหาอื่นๆ บน หรือที่พร้อมใช้งานจากเว็บไซต์หรือแหล่งข้อมูลดังกล่าว</p>
<p><strong>18. การเปลี่ยนแปลงแก้ไขข้อกำหนด</strong></p>
<p>18.1 Google อาจทำการเปลี่ยนแปลงข้อกำหนดทั่วไปหรือข้อกำหนดเพิ่มเติมเป็นระยะๆ เมื่อมีการเปลี่ยนแปลงดังกล่าว Google จะเผยแพร่สำเนาข้อกำหนดทั่วไปฉบับใหม่ไว้ที่ http://www.google.com/chrome/intl/th/eula_text.html และจะเผยแพร่ข้อกำหนดเพิ่มเติมใหม่ใดๆ ให้แก่คุณจากภายในหรือโดยผ่านบริการที่ได้รับผลกระทบ</p>
<p>18.2 คุณเข้าใจดีและยอมรับว่า หากคุณใช้บริการนี้หลังจากวันที่มีการเปลี่ยนแปลงแก้ไขข้อกำหนดทั่วไปหรือข้อกำหนดเพิ่มเติมแล้ว Google จะถือว่าการใช้งานของคุณเป็นการยอมรับข้อกำหนดทั่วไปหรือข้อกำหนดเพิ่มเติมที่ได้รับการอัปเดต</p>
<p><strong>19. ข้อกำหนดทั่วไปตามกฎหมาย</strong></p>
<p>19.1 ในบางครั้งเมื่อคุณใช้บริการนี้ คุณอาจใช้บริการหรือดาวน์โหลดซอฟต์แวร์ หรือซื้อสินค้า ซึ่งจัดหาให้โดยบุคคลหรือบริษัทอื่น (โดยเป็นผลมาจากหรือโดยผ่านการใช้บริการนี้) การใช้บริการ ซอฟต์แวร์ หรือสินค้าอื่นๆ ดังกล่าวอาจอยู่ภายใต้ข้อกำหนดแยกต่างหากระหว่างคุณและบริษัทหรือบุคคลที่เกี่ยวข้อง ในกรณีดังกล่าว ข้อกำหนดนี้จะไม่มีผลกระทบต่อความสัมพันธ์ทางกฎหมายระหว่างคุณกับบริษัทหรือบุคคลอื่นๆ เหล่านี้</p>
<p>19.2 ข้อกำหนดนี้เป็นส่วนหนึ่งของข้อตกลงตามกฎหมายที่ครบถ้วนสมบูรณ์ระหว่างคุณและ Google และควบคุมการใช้บริการของคุณ (แต่ไม่รวมบริการใดๆ ที่ Google อาจมอบให้คุณภายใต้ข้อตกลงที่เขียนเป็นลายลักษณ์อักษรแยกต่างหาก) และมีผลแทนที่ข้อตกลงใดๆ ก่อนหน้านี้ระหว่างคุณและ Google ซึ่งเกี่ยวข้องกับบริการนี้</p>
<p>19.3 คุณยอมรับว่า Google อาจมีข้อความแจ้งให้คุณทราบ ซึ่งรวมถึงข้อความที่เกี่ยวกับการเปลี่ยนแปลงแก้ไขข้อกำหนดนี้ ทางอีเมล ทางไปรษณีย์ หรือโดยการโพสต์บนบริการนี้</p>
<p>19.4 คุณยอมรับว่า หาก Google มิได้ใช้หรือบังคับใช้สิทธิ์ตามกฎหมายหรือการชดเชยใดๆ ที่มีอยู่ในข้อกำหนดนี้ (หรือที่ Google มีผลประโยชน์ภายใต้กฎหมายที่เกี่ยวข้อง) จะไม่ถือเป็นการยกเว้นสิทธิ์ของ Google อย่างเป็นทางการ และสิทธิ์หรือการเยียวยาดังกล่าวจะยังคงมีอยู่สำหรับ Google</p>
<p>19.5 หากศาลยุติธรรมที่มีอำนาจตัดสินในเรื่องนี้ พิพากษาว่าบทบัญญัติใดๆ ของข้อกำหนดนี้ไม่มีผลบังคับ บทบัญญัตินั้นจะถูกลบออกจากข้อกำหนดนี้ โดยไม่มีผลกระทบต่อส่วนที่เหลือของข้อกำหนดนี้ บทบัญญัติที่เหลือของข้อกำหนดนี้จะยังคงมีผลสมบูรณ์และสามารถบังคับใช้ได้</p>
<p>19.6 คุณยินยอมและยอมรับว่า สมาชิกแต่ละรายของกลุ่มบริษัทที่ Google เป็นบริษัทแม่ จะเป็นผู้รับประโยชน์ที่เป็นบุคคลที่สามสำหรับข้อกำหนดนี้ และบริษัทอื่นๆ ดังกล่าวจะมีสิทธิ์บังคับใช้โดยตรงและอาศัยบทบัญญัติใดๆ ของข้อกำหนดนี้ ซึ่งให้ผลประโยชน์แก่ (หรือสิทธิ์ที่เป็นประโยชน์แก่) พวกเขา นอกเหนือจากนี้ ไม่มีบุคคลหรือบริษัทอื่นใดที่จะเป็นผู้รับประโยชน์ที่เป็นบุคคลที่สามสำหรับข้อกำหนดนี้</p>
<p>19.7 ข้อกำหนดนี้และความสัมพันธ์ระหว่างคุณกับ Google ภายใต้ข้อกำหนดนี้ จะอยู่ภายใต้บังคับกฎหมายแห่งรัฐแคลิฟอร์เนีย โดยไม่คำนึงถึงความขัดแย้งของข้อบัญญัติของกฎหมาย คุณและ Google เห็นพ้องที่จะอยู่ภายใต้อำนาจศาลสถิตยุติธรรมแห่งเคานท์ตีซานตาคลารา มลรัฐแคลิฟอร์เนีย ในการแก้ไขปัญหาทางกฎหมายที่เกิดจากข้อกำหนดนี้ อย่างไรก็ตาม คุณยอมรับว่า Google จะยังคงสามารถร้องขอการชดเชยโดยคำสั่งศาล (หรือการบรรเทาทุกข์ทางกฎหมายอย่างเร่งด่วนที่เทียบเท่า) ในเขตอำนาจศาลใดๆ ได้</p>
<p><strong>20. ข้อกำหนดเพิ่มเติมสำหรับส่วนขยายของ Google Chrome</strong></p>
<p>20.1 ข้อกำหนดภายใต้หัวข้อนี้มีผลเมื่อคุณติดตั้งส่วนขยายบน Google Chrome ของคุณ ส่วนขยายคือโปรแกรมซอฟต์แวร์ขนาดเล็กที่พัฒนาโดย Google หรือบุคคลที่สาม ซึ่งสามารถแก้ไขหรือปรับปรุงฟังก์ชันของ Google Chrome ส่วนขยายอาจมีสิทธิพิเศษในการเข้าถึงเบราว์เซอร์หรือคอมพิวเตอร์ของคุณเหนือกว่าหน้าเว็บทั่วไป ตลอดจนสามารถอ่านและแก้ไขข้อมูลส่วนบุคคลของคุณได้</p>
<p>20.2 Google Chrome อาจตรวจสอบกับเซิร์ฟเวอร์ระยะไกล (ที่โฮสต์โดย Google หรือบุคคลที่สาม) เป็นระยะๆ เพื่อตรวจดูว่ามีการอัปเดตสำหรับส่วนขยายหรือไม่ รวมถึงแต่ไม่จำกัดเพียงการแก้ไขข้อบกพร่องหรือฟังก์ชันที่ได้รับการปรับปรุงใหม่ คุณยอมรับว่าจะมีการร้องขอ ดาวน์โหลด และติดตั้งการอัปเดตดังกล่าวโดยอัตโนมัติ โดยไม่แจ้งให้คุณทราบล่วงหน้า</p>
<p>20.3 ในบางครั้ง Google อาจพบส่วนขยายที่ละเมิดข้อกำหนดหรือข้อตกลงทางกฎหมาย กฎหมาย ข้อบังคับ ตลอดจนนโยบายอื่นๆ สำหรับผู้พัฒนาของ Google Google Chrome จะดาวน์โหลดรายการส่วนขยายดังกล่าวเป็นครั้งคราวจากเซิร์ฟเวอร์ของ Google คุณยอมรับว่า Google อาจปิดการใช้งานหรือนำส่วนขยายใดๆ ออกจากระบบของผู้ใช้ได้จากระยะไกลตามที่เห็นสมควร </p>
<p><strong>21. ข้อกำหนดเพิ่มเติมสำหรับการใช้งานในองค์กร</strong></p>
<p>21.1 หากคุณเป็นองค์กรธุรกิจ บุคคลที่ยอมรับข้อกำหนดนี้ในนามขององค์กร (เพื่อให้เกิดความชัดเจน สำหรับองค์กรธุรกิจ คำว่า "คุณ" ในข้อกำหนดนี้หมายถึงองค์กร) ได้รับรองหรือรับประกันว่าเขาหรือเธอมีอำนาจในการดำเนินการในนามของคุณ และคุณรับรองว่าคุณมีอำนาจตามกฎหมายในการดำเนินธุรกิจในประเทศนี้หรือประเทศต่างๆ ที่คุณดำเนินการอยู่ และพนักงาน เจ้าหน้าที่ ตัวแทน และหน่วยงานอื่นๆ ที่เข้าถึงบริการมีอำนาจตามกฎหมายในการเข้าถึง Google Chrome และผูกพันคุณกับข้อกำหนดเหล่านี้ตามกฎหมาย</p>
<p>21.2 ภายใต้ข้อกำหนดนี้ และเพิ่มเติมจากการให้สัญญาอนุญาตในหัวข้อ 9 Google ให้สัญญาอนุญาตซึ่งไม่จำเพาะเจาะจงและไม่สามารถถ่ายโอนได้ในการผลิตซ้ำ แจกจ่าย ติดตั้ง และใช้งาน Google Chrome บนเครื่องสำหรับใช้งานโดยพนักงาน เจ้าหน้าที่ ตัวแทน และหน่วยงานต่างๆ ของคุณแต่เพียงอย่างเดียวเท่านั้น โดยต้องเป็นการใช้งานที่เกี่ยวข้องกับองค์กรธุรกิจของคุณ และการใช้งาน Google Chrome นั้นต้องอยู่ภายใต้ข้อกำหนดนี้</p>
<p>12 สิงหาคม 2010</p>
<br>
<hr>
<br>
<h2>ข้อกำหนดในการให้บริการเพิ่มเติมของ Google Chrome</h2>
<p><strong>MPEGLA</strong></p>
<p> ผลิตภัณฑ์นี้ได้รับอนุญาตภายใต้สัญญาอนุญาตการใช้สิทธิบัตร AVC เพื่อการใช้งานส่วนบุคคลและที่ไม่ใช่เพื่อการค้าของผู้บริโภคในอันที่จะ (i) เข้ารหัสวิดีโอโดยเป็นไปตามมาตรฐาน AVC (“วิดีโอ AVC”) และ/หรือ (ii) ถอดรหัสวิดีโอ AVC ที่ถูกเข้ารหัสโดยผู้บริโภคที่มีส่วนร่วมในกิจกรรมส่วนบุคคลและที่ไม่ใช่เพื่อการค้า และ/หรือได้รับจากพันธมิตรวิดีโอที่ได้รับอนุญาตให้จัดหาวิดีโอ AVC ไม่มีการอนุญาตหรือการอนุญาตโดยนัยสำหรับการใช้งานอื่น หากต้องการข้อมูลเพิ่มเติม สามารถขอรับได้จาก MPEG LA, L.L.C โปรดดูที่ HTTP://WWW.MPEGLA.COM</p>
<p><strong>Adobe</strong></p>
<p>Google Chrome อาจมีองค์ประกอบตั้งแต่หนึ่งองค์ประกอบขึ้นไปที่จัดหาให้โดย Adobe Systems Incorporated และ Adobe Software Ireland Limited (เรียกรวมกันว่า “Adobe”) การใช้งานซอฟต์แวร์ Adobe ของคุณซึ่งได้รับการจัดหาให้โดย Google (“ซอฟต์แวร์ Adobe”) อยู่ภายใต้ข้อกำหนดเพิ่มเติมดังต่อไปนี้ (“ข้อกำหนดของ Adobe”) ซึ่งต่อไปนี้จะเรียกคุณหรือบุคคลที่ได้รับซอฟต์แวร์ Adobe ว่า "ผู้ได้รับอนุญาตช่วง"</p>
<p>1. ข้อจำกัดของสัญญาอนุญาต</p>
<p>(ก) Flash Player เวอร์ชัน 10.x ได้รับการออกแบบมาให้เป็นปลั๊กอินของเบราว์เซอร์เท่านั้น ผู้ได้รับอนุญาตช่วงต้องไม่ดัดแปลงหรือแจกจ่ายซอฟต์แวร์ Adobe นี้เพื่อการใช้งานในลักษณะอื่นใดยกเว้นปลั๊กอินของเบราว์เซอร์สำหรับการแสดงเนื้อหาบนหน้าเว็บ ตัวอย่างเช่น ผู้ได้รับอนุญาตช่วงจะไม่ดัดแปลงซอฟต์แวร์ Adobe เพื่ออนุญาตให้มีการทำงานร่วมกันระหว่างแอปพลิเคชันต่างๆ ที่เรียกใช้นอกเบราว์เซอร์ (เช่น แอปพลิเคชันสแตนด์อโลน, วิดเจ็ต, UI ของอุปกรณ์)</p>  
<p>(ข) ผู้ได้รับอนุญาตช่วงจะไม่ใช้งาน API ใดๆ ของ Flash Player เวอร์ชัน 10.x ผ่านอินเทอร์เฟซปลั๊กอินของเบราว์เซอร์ในลักษณะที่อนุญาตให้ส่วนขยายนั้นถูกใช้งานเพื่อแสดงเนื้อหาจากหน้าเว็บเป็นแอปพลิเคชันสแตนด์อโลน</p>
<p>(ค) ซอฟต์แวร์ Chrome-Reader ต้องไม่ถูกใช้เพื่อแสดงเอกสาร PDF หรือ EPUB ใดๆ ซึ่งใช้ประโยชน์จากโปรโตคอลการจัดการสิทธิ์ดิจิทัลหรือระบบอื่นๆ นอกเหนือจาก Adobe DRM</p>
<p>(ง) Adobe DRM ต้องถูกเปิดใช้งานในซอฟต์แวร์ Chrome-Reader สำหรับเอกสาร PDF และ EPUB ทั้งหมดที่ได้รับการปกป้องโดย Adobe DRM</p>
<p>(จ) ซอฟต์แวร์ Chrome-Reader Software ต้องไม่ปิดการใช้งานคุณสมบัติใดๆ ที่จัดหาให้โดย Adobe ในซอฟต์แวร์ Adobe รวมถึงแต่ไม่จำกัดเฉพาะการสนับสนุนรูปแบบ PDF และ EPUB และ Adobe DRM เว้นแต่จะได้รับอนุญาตโดยชัดแจ้งตามข้อกำหนดเฉพาะทางเทคนิค</p>
<p>2. การส่งข้อมูลทางอิเล็กทรอนิกส์ ผู้ได้รับอนุญาตช่วงอาจอนุญาตให้มีการดาวน์โหลดซอฟต์แวร์ Adobe จากเว็บไซต์ อินเทอร์เน็ต อินทราเน็ต หรือเทคโนโลยีที่คล้ายกัน ("การส่งข้อมูลทางอิเล็กทรอนิกส์") ในกรณีที่ผู้ได้รับอนุญาตช่วงตกลงว่าการแจกจ่ายซอฟต์แวร์ Adobe โดยผู้ได้รับอนุญาตช่วง รวมถึงซีดี-รอม, ดีวีดี-รอม หรือสื่อเก็บข้อมูลและการส่งข้อมูลทางอิเล็กทรอนิกส์อื่นๆ หากได้รับอนุญาตโดยชัดแจ้ง ต้องอยู่ภายใต้มาตรการรักษาความปลอดภัยที่สมเหตุสมผลเพื่อป้องกันการใช้งานโดยไม่ได้รับอนุญาต ทั้งนี้ โดยสัมพันธ์กับการส่งข้อมูลทางอิเล็กทรอนิกส์ที่ได้รับอนุมัติต่อจากนี้ ผู้ได้รับอนุญาตช่วงตกลงว่าจะดำเนินการตามข้อจำกัดที่สมเหตุสมผลใดๆ ซึ่งกำหนดโดย Adobe รวมถึงข้อจำกัดที่เกี่ยวข้องกับการรักษาความปลอดภัยและ/หรือข้อจำกัดการเผยแพร่ให้แก่ผู้ใช้ปลายทางของผลิตภัณฑ์ของผู้ได้รับอนุญาตช่วง</p>  
<p>3. EULA และข้อกำหนดในการเผยแพร่</p>  
<p>(ก) ผู้ได้รับอนุญาตช่วงรับรองว่าซอฟต์แวร์ Adobe ได้รับการเผยแพร่ให้แก่ผู้ใช้ปลายทางภายใต้ข้อตกลงของสัญญาอนุญาตสำหรับผู้ใช้ปลายทางที่สามารถบังคับใช้ เพื่อประโยชน์แก่ผู้ได้รับอนุญาตช่วงและซัพพลายเออร์ของตนซึ่งประกอบด้วยข้อกำหนดขั้นต่ำดังต่อไปนี้ ("สัญญาอนุญาตสำหรับผู้ใช้ปลายทาง”): (i) ข้อห้ามในการเผยแพร่และการทำสำเนา (ii) ข้อห้ามในการดัดแปลงและผลงานลอกเลียนแบบ (iii) ข้อห้ามในการแยกโปรแกรมออกเป็นส่วน ทำกระบวนการวิศวกรรมย้อนกลับ แยกส่วนข้อมูล และวิธีการอื่นใดในการปรับลดซอฟต์แวร์ Adobe ให้เป็นรูปแบบที่สามารถเข้าใจได้ง่าย (iv) ข้อกำหนดที่ระบุถึงความเป็นเจ้าของของผลิตภัณฑ์ของผู้ได้รับอนุญาตช่วง (ดังระบุไว้ในข้อ 8) โดยผู้ได้รับอนุญาตช่วงและผู้อนุญาต (v) ข้อจำกัดความรับผิดชอบต่อความเสียหายทางอ้อม ความเสียหายในกรณีพิเศษ ความเสียหายโดยมิได้ตั้งใจ การลงโทษ และความเสียหายอันเป็นผลสืบเนื่อง และ (vi) ข้อจำกัดความรับผิดชอบและข้อจำกัดอื่นตามมาตรฐานอุตสาหกรรมที่บังคับใช้ รวมถึงสิ่งต่อไปนี้คือ: ข้อจำกัดความรับผิดชอบต่อการรับประกันตามกฎหมายที่บังคับใช้ทั้งหมดภายในขอบเขตที่กฎหมายอนุญาต</p>
<p>(ข) ผู้ได้รับอนุญาตช่วงรับรองว่า ซอฟต์แวร์ Adobe ได้รับการเผยแพร่ต่อตัวแทนจำหน่ายของผู้ได้รับอนุญาตช่วงภายใต้ข้อตกลงของสัญญาอนุญาตการเผยแพร่ที่สามารถบังคับใช้ เพื่อประโยชน์แก่ผู้ได้รับอนุญาตช่วงและซัพพลายเออร์ของตนซึ่งประกอบด้วยข้อกำหนดในการปกป้อง Adobe ในฐานะข้อกำหนดของ Adobe</p>  
<p>4. โอเพนซอร์ส ผู้ได้รับอนุญาตช่วงจะไม่อนุญาตโดยตรงหรือโดยอ้อม หรือมีเจตนาที่จะอนุญาตให้บุคคลที่สามมีสิทธิ์หรือความคุ้มกันใดๆ ภายใต้ทรัพย์สินทางปัญญาหรือกรรมสิทธิ์ของ Adobe ซึ่งจะนำทรัพย์สินทางปัญญาดังกล่าวไปสู่สัญญาอนุญาตหรือโครงการโอเพนซอร์ส ซึ่งมีหรืออาจแปลความได้ว่ามีข้อกำหนดที่เป็นเงื่อนไขการใช้งาน การดัดแปลง และ/หรือการเผยแพร่ที่ระบุว่า ซอฟต์แวร์ Adobe: (i) ถูกเปิดเผยหรือเผยแพร่ในรูปแบบซอร์สโค้ด (ii) ได้รับอนุญาตเพื่อจุดประสงค์ในการผลิตผลงานลอกเลียนแบบ หรือ (iii) สามารถเผยแพร่ต่อได้โดยไม่มีค่าใช้จ่ายใดๆ เพื่อความกระจ่าง ข้อจำกัดที่ได้กล่าวมาข้างต้นมิได้กีดกันผู้ได้รับอนุญาตช่วงจากการเผยแพร่ และผู้ได้รับอนุญาตช่วงสามารถจะเผยแพร่ซอฟต์แวร์ Adobe โดยรวมไปกับซอฟต์แวร์ Google ได้โดยไม่มีค่าใช้จ่าย</p>
<p>5. ข้อกำหนดเพิ่มเติม ในส่วนของการอัปเดต อัปเกรด หรือซอฟต์แวร์ Adobe เวอร์ชันใหม่ๆ (เรียกรวมกันว่า “การอัปเกรด”) ที่ระบุในสัญญาอนุญาตช่วง Adobe ขอสงวนสิทธิ์ที่จะระบุข้อกำหนดในการให้บริการเพิ่มเติมที่ใช้บังคับกับการอัปเกรดและซอฟต์แวร์ในอนาคตเท่านั้น และเฉพาะในขอบเขตที่การจำกัดดังกล่าวถูกกำหนดขึ้นโดย Adobe สำหรับผู้ได้รับอนุญาตทั้งหมดของการอัปเกรดดังกล่าว ถ้าผู้ได้รับอนุญาตช่วงไม่เห็นด้วยกับข้อกำหนดหรือเงื่อนไขเพิ่มเติมดังกล่าว ผู้ได้รับอนุญาตช่วงจะไม่มีสิทธิ์ตามสัญญาอนุญาตในส่วนที่เกี่ยวกับการอัปเกรดดังกล่าว และสิทธิ์ตามสัญญาอนุญาตของผู้ได้รับอนุญาตช่วงที่เกี่ยวกับซอฟต์แวร์ Adobe จะสิ้นสุดโดยอัตโนมัติในวันที่ 90 นับจากวันที่มีการแจ้งข้อกำหนดเพิ่มเติมดังกล่าวต่อผู้ได้รับอนุญาตช่วง</p>  
<p>6. ประกาศเกี่ยวกับกรรมสิทธิ์ ผู้ได้รับอนุญาตช่วงจะไม่ (และจะกำหนดให้ตัวแทนจำหน่ายของตนไม่) ลบทิ้งหรือแก้ไขในลักษณะใดในประกาศเกี่ยวกับลิขสิทธิ์ เครื่องหมายการค้า โลโก้หรือประกาศที่เกี่ยวข้อง หรือประกาศเกี่ยวกับกรรมสิทธิ์อื่นใดของ Adobe (และของผู้อนุญาตของ Adobe (ถ้ามี)) ดังปรากฏขึ้นที่หรือภายในซอฟต์แวร์หรือเนื้อหาที่ควบคู่กัน</p>
<p>7. ข้อกำหนดทางเทคนิค ผู้ได้รับอนุญาตช่วงและตัวแทนจำหน่ายอาจเผยแพร่ซอฟต์แวร์ Adobe และ/หรือการอัปเกรดในอุปกรณ์ต่างๆ ได้แต่เฉพาะที่ (i) เป็นไปตามข้อกำหนดทางเทคนิคที่โพสต์ไว้บน http://www.adobe.com/mobile/licensees (หรือเว็บไซต์ที่สืบทอดในเรื่องนั้น) และ (ii) ได้รับการยืนยันดังระบุไว้ด้านล่าง</p>
<p>8. การยืนยันและการอัปเดต ผู้ได้รับอนุญาตช่วงต้องยื่นผลิตภัณฑ์แต่ละรายการของผู้ได้รับอนุญาตช่วงต่อ Adobe (และแต่ละเวอร์ชันของผลิตภัณฑ์นั้น) ซึ่งมีซอฟต์แวร์ Adobe และ/หรือการอัปเกรด (“ผลิตภัณฑ์ของผู้ได้รับอนุญาตช่วง”) ที่ไม่เป็นไปตามหลักเกณฑ์ข้อยกเว้นในการยืนยันอุปกรณ์ที่ได้รับการแจ้งจาก Google เพื่อให้ Adobe ทำการยืนยัน ผู้ได้รับอนุญาตช่วงจะรับผิดชอบค่าใช้จ่ายสำหรับการยื่นแต่ละครั้งที่กระทำโดยผู้ได้รับอนุญาตช่วงด้วยการจัดหาแพคเกจการยืนยันตามข้อกำหนดปัจจุบันในเวลานั้นของ Adobe ดังระบุไว้ที่ http://flashmobile.adobe.com/ ไม่อนุญาตให้เผยแพร่ผลิตภัณฑ์ของผู้ได้รับอนุญาตช่วงที่ไม่ผ่านการยืนยัน การยืนยันจะดำเนินการให้บรรลุผลโดยเป็นไปตามกระบวนการปัจจุบันในเวลานั้นของ Adobe ซึ่งอธิบายไว้ที่ http://flashmobile.adobe.com/ (“การยืนยัน”)</p>
<p>9. โปรไฟล์และศูนย์กลางอุปกรณ์ ผู้ได้รับอนุญาตช่วงจะได้รับการแจ้งเตือนให้ป้อนข้อมูลโปรไฟล์บางอย่างเกี่ยวกับผลิตภัณฑ์ของผู้ได้รับอนุญาตช่วงในฐานะส่วนหนึ่งของกระบวนการยืนยันหรือโดยวิธีการอื่น และผู้ได้รับอนุญาตช่วงจะต้องให้ข้อมูลดังกล่าวแก่ Adobe Adobe อาจ (i) ใช้ข้อมูลโปรไฟล์ดังกล่าวเท่าที่จำเป็นตามสมควรในการยืนยันผลิตภัณฑ์ของผู้ได้รับอนุญาตช่วง (หากผลิตภัณฑ์ดังกล่าวต้องได้รับการยืนยัน) และ (ii) แสดงข้อมูลโปรไฟล์ดังกล่าวใน “ระบบข้อมูลสำคัญของอุปกรณ์ Adobe (Adobe Device Intelligence System)” ซึ่งอยู่ที่ https://devices.adobe.com/partnerportal/ และเผยแพร่ผ่านระบบการเขียนโปรแกรมของ Adobe และเครื่องมือและบริการการพัฒนาที่จะช่วยให้ผู้พัฒนาและผู้ใช้ปลายทางสามารถดูวิธีการแสดงเนื้อหาหรือแอปพลิเคชันในผลิตภัณฑ์ของผู้ได้รับอนุญาตช่วง (เช่น วิธีที่ภาพวิดีโอปรากฏในโทรศัพท์บางรุ่น)</p>  
<p>10. การส่งออก ผู้ได้รับอนุญาตช่วงรับทราบว่ากฎหมายและข้อบังคับของสหรัฐอเมริกาจำกัดการส่งออกและการส่งกลับออกไปซึ่งสินค้าโภคภัณฑ์และข้อมูลทางเทคนิคของแหล่งกำเนิดจากสหรัฐฯ ซึ่งอาจรวมถึงซอฟต์แวร์ Adobe ผู้ได้รับอนุญาตช่วงตกลงว่า จะไม่ส่งออกหรือส่งกลับออกไปซึ่งซอฟต์แวร์ Adobe โดยปราศจากการตรวจผ่านทางศุลกากรที่ถูกต้องของสหรัฐฯ และของรัฐบาลต่างประเทศ (ถ้ามี)</p>
<p>11. ข้อกำหนดฟังก์ชัน Pass-through ของเทคโนโลยี</p>  
<p>(ก) ยกเว้นที่อ้างถึงการอนุญาตหรือข้อตกลงที่มีผลบังคับในที่นี้ จากหรือกับคู่สัญญาที่เกี่ยวข้อง ผู้ได้รับอนุญาตช่วงจะไม่ใช้และจะไม่อนุญาตให้มีการใช้งานซอฟต์แวร์ Adobe สำหรับการเข้ารหัสหรือการถอดรหัสของข้อมูลเสียง mp3 เท่านั้น (.mp3) ในอุปกรณ์ที่ไม่ใช่พีซีใดๆ (เช่น โทรศัพท์มือถือหรือกล่องแปลงสัญญาณโทรทัศน์) และจะไม่ใช้อุปกรณ์อื่นใดนอกเหนือจากซอฟต์แวร์ Adobe ในการใช้งานหรือเข้าถึงตัวเข้ารหัสหรือตัวถอดรหัส mp3 ที่มีอยู่ในซอฟต์แวร์ Adobe ซอฟต์แวร์ Adobe อาจถูกใช้เพื่อการเข้ารหัสหรือถอดรหัสของข้อมูล MP3 ที่มีอยู่ในไฟล์ swf หรือไฟล์ flv ซึ่งมีวิดีโอ ภาพ หรือข้อมูลอื่น ผู้ได้รับอนุญาตช่วงจะรับรองว่าการใช้ซอฟต์แวร์ Adobe สำหรับอุปกรณ์ที่ไม่ใช่พีซี ดังอธิบายไว้ในข้อห้ามในข้อนี้ อาจจำเป็นต้องมีการชำระเงินค่าสิทธิ์ในสัญญาอนุญาตหรือค่าใช้จ่ายอื่นแก่บุคคลที่สามซึ่งอาจถือครองสิทธิ์ในทรัพย์สินทางปัญญาที่เกี่ยวข้องกับเทคโนโลยี MP3 และรับรองว่า Adobe และผู้ได้รับอนุญาตช่วงไม่ได้ชำระค่าสิทธิ์ใดๆ หรือค่าใช้จ่ายอื่นที่เกี่ยวกับสิทธิ์ในทรัพย์สินทางปัญญาของบุคคลที่สามสำหรับการใช้งานดังกล่าว หากผู้ได้รับอนุญาตช่วงจำเป็นต้องใช้ตัวเข้ารหัสหรือตัวถอดรหัส MP3 สำหรับการใช้งานดังกล่าว ผู้ได้รับอนุญาตช่วงจะรับผิดชอบต่อการขอรับสัญญาอนุญาตสำหรับทรัพย์สินทางปัญญาที่จำเป็น รวมถึงสิทธิบัตรที่เกี่ยวข้อง</p>
<p>(ข) ผู้ได้รับอนุญาตช่วงจะไม่ใช้ คัดลอก ทำซ้ำ และดัดแปลง (i) ซอร์สโค้ด On2 (ที่มีให้ต่อจากนี้ในฐานะองค์ประกอบของซอร์สโค้ด) ที่จำเป็นต่อการเปิดการใช้งานซอฟต์แวร์ Adobe เพื่อถอดรหัสวิดีโอในรูปแบบไฟล์วิดีโอ Flash (.flv หรือ .f4v) และ (ii) ซอร์สโค้ด Sorenson Spark (ที่มีให้ต่อจากนี้ในฐานะองค์ประกอบของซอร์สโค้ด) เพื่อจุดประสงค์ที่จำกัดในการแก้ไขข้อบกพร่องและการเพิ่มประสิทธิภาพการทำงานของซอฟต์แวร์ Adobe ตัวแปลงสัญญาณทั้งหมดที่มีให้พร้อมกับซอฟต์แวร์ Adobe อาจนำไปใช้และเผยแพร่ได้เฉพาะในฐานะองค์ประกอบรวมของซอฟต์แวร์ Adobe และไม่อนุญาตให้เข้าถึงได้โดยแอปพลิเคชันอื่น รวมทั้งแอปพลิชัน Google อื่นๆ</p>  
<p>(ค) อาจมีการจัดหาซอร์สโค้ดให้พร้อมกับตัวแปลงสัญญาณ AAC และ/หรือตัวแปลงสัญญาณ HE-AAC ("ตัวแปลงสัญญาณ AAC”) การใช้ตัวแปลงสัญญาณ AAC จะกำหนดเงื่อนไขไว้ในสัญญาอนุญาตช่วงที่ขอรับสัญญาอนุญาตตามสิทธิบัตรที่ถูกต้องซึ่งครอบคลุมสิทธิบัตรที่จำเป็นซึ่งมีให้โดย VIA Licensing สำหรับผู้ใช้ปลายทางของตัวแปลงสัญญาณ AAC และที่ซึ่งจะมีการใช้งานตัวแปลงสัญญาณนี้ ผู้ได้รับอนุญาตช่วงรับรองและตกลงว่า Adobe ไม่ได้จัดหาสัญญาอนุญาตตามสิทธิบัตรของตัวแปลงสัญญาณ AAC ภายใต้ข้อตกลงนี้ให้แก่ผู้ได้รับอนุญาตช่วงหรือผู้ได้รับอนุญาตช่วงอีกทอดหนึ่งของตน</p>
<p>(ง) ซอร์สโค้ดนี้อาจมีโค้ดที่ได้รับอนุญาตภายใต้สัญญาอนุญาตการใช้สิทธิบัตร AVC เพื่อการใช้งานส่วนบุคคลและที่ไม่ใช่เพื่อการค้าของผู้บริโภคในอันที่จะ (i) เข้ารหัสวิดีโอโดยเป็นไปตามมาตรฐาน AVC (“วิดีโอ AVC”) และ/หรือ (ii) ถอดรหัสวิดีโอ AVC ที่ถูกเข้ารหัสโดยผู้บริโภคที่เกี่ยวข้องในกิจกรรมส่วนบุคคลและที่ไม่ใช่เพื่อการค้า และ/หรือที่ได้รับจากผู้จัดหาวิดีโอซึ่งได้รับอนุญาตให้จัดหาวิดีโอ AVC ไม่มีการอนุญาตหรือการอนุญาตโดยนัยสำหรับการใช้งานอื่น หากต้องการข้อมูลเพิ่มเติม สามารถขอรับได้จาก MPEG LA, L.L.C โปรดดูที่ http://www.mpegla.com</p>
<p>12. การอัปเดต ผู้ได้รับอนุญาตช่วงจะไม่หลีกเลี่ยงความพยายามของ Google หรือของ Adobe ในอันที่จะอัปเดตซอฟต์แวร์ Adobe ในผลิตภัณฑ์ทั้งหมดของผู้ได้รับอนุญาตช่วงที่รวมอยู่กับซอฟต์แวร์ Adobe แบบเป็นกลุ่มร่วมกับซอฟต์แวร์ Google (“ผลิตภัณฑ์สำหรับผู้ได้รับอนุญาตช่วง”)</p>  
<p>13. ประกาศส่วนท้ายและประกาศเกี่ยวกับกรรมสิทธิ์ ผู้ได้รับอนุญาตช่วงจะระบุซอฟต์แวร์ Adobe ไว้ในข้อกำหนดเฉพาะของผลิตภัณฑ์ของผู้ได้รับอนุญาตช่วงที่มีให้บริการต่อสาธารณะ และจะรวมการสร้างแบรนด์ซอฟต์แวร์ Adobe ที่เหมาะสม (ไม่รวมโลโก้องค์กร Adobe โดยเฉพาะ) ลงในบรรจุภัณฑ์หรือสื่อการตลาดของผลิตภัณฑ์ของผู้ได้รับอนุญาตช่วงในลักษณะที่สอดคล้องกับการสร้างแบรนด์ของผลิตภัณฑ์ของบุคคลที่สามอื่นซึ่งมีอยู่ในผลิตภัณฑ์ของผู้ได้รับอนุญาตช่วง</p>
<p>14. การไม่รับประกัน ซอฟต์แวร์ ADOBE มีให้บริการแก่ผู้ได้รับอนุญาตช่วงสำหรับการใช้งานและการทำซ้ำ "ตามสภาพที่เป็นอยู่" และ ADOBE ไม่รับประกันการใช้งานหรือผลการปฏิบัติงานของซอฟต์แวร์ ADOBE และซัพพลายเออร์ของ ADOBE จะไม่และไม่สามารถรับประกันผลการปฏิบัติงานหรือผลลัพธ์ที่ได้จากการใช้ซอฟต์แวร์ ADOBE ยกเว้นการรับประกัน เงื่อนไข การเป็นตัวแทน หรือข้อกำหนดใดๆ ภายในขอบเขตในลักษณะเดียวกันซึ่งไม่สามารถหรือไม่อาจได้รับการยกเว้นหรือการจำกัดตามกฎหมายที่ใช้บังคับกับผู้ได้รับอนุญาตช่วงในเขตอำนาจศาลของผู้ได้รับอนุญาตช่วง ADOBE และซัพพลายเออร์ของ ADOBE จะไม่ให้การรับประกัน เงื่อนไข การเป็นตัวแทน หรือข้อกำหนดใดๆ (โดยชัดแจ้งหรือโดยนัยไม่ว่าตามกฎหมาย คอมมอนลอว์ จารีตประเพณี การใช้งานหรือวิธีการอื่นใด) ต่อเรื่องใดๆ รวมถึงแต่ไม่จำกัดเฉพาะการปลอดจากการละเมิดสิทธิ์ของบุคคลที่สาม คุณค่าความเป็นสินค้า การรวมเข้าด้วยกัน คุณภาพที่น่าพอใจ หรือความเหมาะสมสำหรับจุดประสงค์ใดจุดประสงค์หนึ่งโดยเฉพาะ ผู้ได้รับอนุญาตช่วงตกลงว่า ผู้ได้รับอนุญาตช่วงจะไม่ให้การรับประกันใดๆ โดยชัดแจ้งหรือโดยนัยในนามของ ADOBE</p>  
<p>15. ข้อจำกัดความรับผิด ไม่ว่าในกรณีใดๆ ADOBE หรือซัพพลายเออร์ของ ADOBE จะไม่รับผิดชอบต่อผู้ได้รับอนุญาตช่วงสำหรับความเสียหาย การอ้างสิทธิ์ หรือค่าใช้จ่ายใดๆ ก็ตาม หรือความเสียหายที่เป็นผลของเหตุการณ์อื่น ความเสียหายโดยอ้อมหรือที่มิได้ตั้งใจ หรือการสูญเสียผลกำไรหรือการสูญเสียการออม แม้ว่าตัวแทนของ ADOBE อาจได้รับแจ้งถึงความเป็นไปได้ของการสูญเสีย ความเสียหาย การอ้างสิทธิ์ หรือค่าใช้จ่ายดังกล่าว หรือการอ้างสิทธิ์ใดๆ โดยบุคคลที่สาม ข้อจำกัดและการยกเว้นก่อนหน้านี้มีผลบังคับใช้ภายในขอบเขตที่กฎหมายอนุญาตในเขตอำนาจศาลของผู้ได้รับอนุญาตช่วง ความรับผิดโดยรวมของ ADOBE และของซัพพลายเออร์ของ ADOBE ภายใต้หรือที่เกี่ยวพันกับข้อตกลงนี้จะจำกัดไว้ไม่เกินหนึ่งพันดอลลาร์สหรัฐ (1,000 ดอลลาร์สหรัฐ) ไม่มีข้อความใดในข้อตกลงนี้ที่จำกัดความรับผิดของ Adobe ต่อผู้ได้รับอนุญาตช่วงในกรณีการเสียชีวิตหรือการบาดเจ็บส่วนบุคคลอันเป็นผลจากความประมาท หรือการกระทำละเมิด (การฉ้อโกง) ของ Adobe Adobe กระทำการในนามของซัพพลายเออร์ของ Adobe เพื่อจุดประสงค์ในการจำกัดความรับผิด โดยไม่รวมและ/หรือจำกัดในข้อผูกพัน การรับประกัน และความรับผิดที่มีให้ในข้อตกลงนี้ แต่มิใช่ในกรณีอื่นๆ และเพื่อจุดประสงค์อื่น</p>
<p>16. ข้อกำหนดในการปกป้องเนื้อหา</p>
<p>(ก) คำจำกัดความ</p>
<p>“กฎระเบียบด้านการปฏิบัติที่ถูกต้องและความมีเสถียรภาพ” (Compliance and Robustness Rules) หมายถึง เอกสารที่ระบุถึงกฎระเบียบการปฏิบัติที่ถูกต้องและความมีเสถียรภาพของซอฟต์แวร์ Adobe ซึ่งมีอยู่ที่ http://www.adobe.com/mobile/licensees หรือเว็บไซต์ที่สืบทอดในเรื่องนั้น</p>
<p>“ฟังก์ชันการปกป้องเนื้อหา” หมายถึง ฟังก์ชันต่างๆ ดังกล่าวของซอฟต์แวร์ Adobe ที่ได้รับการออกแบบมาเพื่อรับรองถึงการปฏิบัติตามกฎระเบียบด้านการปฏิบัติที่ถูกต้องและความมีเสถียรภาพ และเพื่อป้องกันการแสดง การคัดลอก การดัดแปลง การเผยแพร่ต่อ หรือการกระทำอื่นใดที่เกี่ยวข้องกับการเผยแพร่เนื้อหาดิจิทัลเพื่อการใช้งานโดยผู้ใช้ซอฟต์แวร์ Adobe เมื่อการกระทำดังกล่าวไม่ได้รับอนุญาตโดยเจ้าของเนื้อหาดิจิทัลดังกล่าวหรือตัวแทนจำหน่ายที่ได้รับอนุญาต</p>
<p>“โค้ดการปกป้องเนื้อหา" หมายถึง โค้ดภายในซอฟต์แวร์ Adobe เวอร์ชันที่ระบุซึ่งสามารถเปิดการใช้งานบางฟังก์ชันของการปกป้องเนื้อหา</p>
<p>“คีย์” หมายถึง ค่ารหัสสัญญาณที่มีอยู่ในซอฟต์แวร์ Adobe เพื่อใช้ในการถอดรหัสเนื้อหาดิจิทัล</p>
<p>(ข) ข้อจำกัดของสัญญาอนุญาต สิทธิ์ของผู้ได้รับอนุญาตช่วงในการใช้สิทธิ์ตามสัญญาอนุญาตในส่วนของซอฟต์แวร์ Adobe ต้องอยู่ภายใต้ข้อจำกัดและข้อผูกพันเพิ่มเติมดังต่อไปนี้ ผู้ได้รับอนุญาตช่วงจะรับรองว่าลูกค้าของผู้ได้รับอนุญาตช่วงจะปฏิบัติตามข้อจำกัดและข้อผูกพันเหล่านี้ในระดับเดียวกับที่กำหนดไว้สำหรับผู้ได้รับอนุญาตช่วงในส่วนที่เกี่ยวกับซอฟต์แวร์ Adobe การไม่ปฏิบัติตามข้อกำหนดและข้อผูกพันเพิ่มเติมเหล่านี้โดยลูกค้าของผู้ได้รับอนุญาตช่วงจะถือว่าเป็นการละเมิดที่สำคัญโดยผู้ได้รับอนุญาตช่วง</p>
<p>ข.1. ผู้ได้รับอนุญาตช่วงและลูกค้าอาจเผยแพร่ซอฟต์แวร์ Adobe ที่เป็นไปตามกฎระเบียบด้านการปฏิบัติที่ถูกต้องและความมีเสถียรภาพดังที่ผู้ได้รับอนุญาตช่วงได้ยืนยันในขั้นตอนการยืนยันดังอธิบายข้างต้นในข้อกำหนดของ Adobe</p>   
<p>ข.2. ผู้ได้รับอนุญาตช่วงจะไม่ (i) หลีกเลี่ยงฟังก์ชันการปกป้องเนื้อหาของซอฟต์แวร์ Adobe หรือซอฟต์แวร์ Adobe ที่เกี่ยวข้องใดๆ ซึ่งถูกใช้เพื่อเข้ารหัสหรือถอดรหัสเนื้อหาดิจิทัลเพื่อการใช้งานที่ได้รับอนุญาตโดยบรรดาผู้ใช้ซอฟต์แวร์ Adobe หรือ (ii) พัฒนาหรือเผยแพร่ผลิตภัณฑ์ที่ได้รับการออกแบบมาเพื่อหลีกเลี่ยงฟังก์ชันการปกป้องเนื้อหาของซอฟต์แวร์ Adobe หรือซอฟต์แวร์ Adobe ที่เกี่ยวข้องใดๆ ซึ่งถูกใช้เพื่อเข้ารหัสหรือถอดรหัสเนื้อหาดิจิทัลเพื่อการใช้งานที่ได้รับอนุญาตโดยบรรดาผู้ใช้ซอฟต์แวร์ Adobe</p>
<p>(ค) คีย์ซึ่งในที่นี้ถือว่าเป็นข้อมูลลับของ Adobe และผู้ได้รับอนุญาตช่วงจะ (ในส่วนที่เกี่ยวกับคีย์) ปฏิบัติตามขั้นตอนการดำเนินการกับซอร์สโค้ดของ Adobe (ซึ่งจัดหาให้โดย Adobe ตามที่ร้องขอ)</p>  
<p>(ง) มาตรการเยียวยาการคุ้มครองชั่วคราว ผู้ได้รับอนุญาตช่วงเห็นด้วยว่า การละเมิดข้อตกลงนี้อาจลดทอนฟังก์ชันการปกป้องเนื้อหาของซอฟต์แวร์ Adobe และอาจทำให้เกิดอันตรายที่มีลักษณะเฉพาะตัวและเป็นเวลานานต่อผลประโยชน์ของ Adobe และเจ้าของเนื้อหาดิจิทัลที่ต้องอาศัยฟังก์ชันการปกป้องเนื้อหาดังกล่าว และเห็นด้วยว่าความเสียหายทางการเงินอาจไม่เพียงพอที่จะชดเชยอันตรายที่เกิดขึ้นดังกล่าวได้อย่างเต็มที่ ดังนั้น ผู้ได้รับอนุญาตช่วงจึงเห็นด้วยว่า Adobe อาจได้รับสิทธิ์ในการขอมาตรการเยียวยาการคุ้มครองชั่วคราวเพื่อป้องกันหรือจำกัดอันตรายที่มีสาเหตุมาจากการละเมิดดังกล่าว นอกเหนือจากความเสียหายทางการเงิน</p>
<p>17. ผู้รับประโยชน์ตามเจตนาซึ่งเป็นบุคคลที่สาม Adobe Systems Incorporated และ Adobe Software Ireland Limited เป็นผู้รับประโยชน์ตามเจตนาซึ่งเป็นบุคคลที่สามของข้อตกลงระหว่าง Google กับผู้ได้รับอนุญาตช่วงในส่วนที่เกี่ยวกับซอฟต์แวร์ Adobe รวมถึงแต่ไม่จำกัดเฉพาะข้อกำหนดของ Adobe ผู้ได้รับอนุญาตช่วงตกลง (แม้ว่าจะมีข้อความใดข้างต้นที่ขัดกับข้อตกลงนี้ระหว่างผู้ได้รับอนุญาตช่วงกับ Google) ว่า Google อาจเปิดเผยข้อมูลประจำตัวของผู้ได้รับอนุญาตช่วงแก่ Adobe และรับรองเป็นลายลักษณ์อักษรว่า ผู้ได้รับอนุญาตช่วงได้เข้าทำข้อตกลงสัญญาอนุญาตกับ Google ซึ่งรวมถึงข้อกำหนดของ Adobe ผู้ได้รับอนุญาตช่วงต้องมีข้อตกลงกับผู้ได้รับอนุญาตของตนแต่ละราย และหากสัญญาอนุญาตดังกล่าวได้รับอนุญาตให้เผยแพร่ซอฟต์แวร์ Adobe ซ้ำ ข้อตกลงดังกล่าวจะต้องมีข้อกำหนดของ Adobe ด้วย</p>
</body>
</html>
